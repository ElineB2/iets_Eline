
Frozen (2013)
Naar navigatie springenNaar zoeken springen
Frozen
Frozen
(Filmposter op en.wikipedia.org)
Regie	Chris Buck
Jennifer Lee
Producent	Peter Del Vecho
Scenario	Filmscenario:
Jennifer Lee
Verhaal:
Chris Buck
Jennifer Lee
Shane Morris
Gebaseerd op:
The Snow Queen
Hoofdrollen	Kristen Bell
Idina Menzel
Jonathan Groff
Josh Gad
Santino Fontana
Muziek	Christophe Beck
Montage	Jeff Draheim
Distributie	Walt Disney Pictures
Première	10 november 2013 (New York)
Vlag van de Verenigde Staten 27 november 2013
Vlag van België 4 december 2013
Vlag van Nederland 11 december 2013
Genre	Animatie/avontuur
Speelduur	102 minuten
Taal	Engels
Land	Vlag van de Verenigde Staten Verenigde Staten
Budget	US$ 150 miljoen
Opbrengst	US$ 1,282 miljard[1]
Gewonnen prijzen	2 Oscars en 68 andere prijzen
Overige nominaties	56
Vervolg	Frozen II (2019)
(en) IMDb-profiel
MovieMeter-profiel
Portaal  Portaalicoon  	Film
Frozen is een Amerikaanse animatiefilm uit 2013 geproduceerd door Walt Disney Animation Studios.[2] Het is de 53ste animatiefilm van Disney. Het verhaal is losjes gebaseerd op het sprookje De sneeuwkoningin van de Deense schrijver Hans Christian Andersen.


Inhoud
1	Verhaal
2	Stemverdeling
3	Geschiedenis
3.1	Oorsprong
3.2	Latere pogingen
3.3	Nieuwe poging
4	Soundtrack
4.1	Tracklist
5	Première
5.1	Recensies
5.2	Opbrengst
6	Prijzen en nominaties
7	Vervolg
8	Trivia
9	Externe links
Verhaal
Leeswaarschuwing: Onderstaande tekst bevat details over de inhoud of de afloop van het verhaal.
Er zijn twee prinsessen in het koninkrijk Arendelle: Elsa (Idina Menzel), de troonopvolgster, en haar jongere zus Anna (Kristen Bell). Elsa heeft magische krachten, waarmee ze sneeuw en ijs kan creëren. Als kleine meisjes spelen ze samen met Elsa's krachten. Het spel loopt uit de hand, wanneer Elsa per ongeluk Anna's hoofd raakt. Anna raakt hierdoor bewusteloos. Elsa roept haar ouders en die weten hoe ze het leven van Anna kunnen redden. Ze brengen een bezoek aan de trollen die Anna kunnen helpen. Ze wissen haar geheugen gedeeltelijk waardoor ze niet meer weet dat Elsa magische krachten heeft. De trol vraagt de koning en koningin om de krachten van Elsa te verbergen voor de buitenwereld en ook voor haar zusje. Hierdoor leven ze voortaan allebei een apart bestaan in hetzelfde gesloten kasteel.

Jaren later moeten de koning en koningin naar een bevriend koninkrijk overzee. Onderweg belanden ze in een storm, waarin hun schip zinkt en ze beiden overlijden. Drie jaar later wordt kroonprinses Elsa 21 en is dus oud genoeg om de troon te bestijgen. Niemand weet nog van haar krachten af en ze spreekt voor het eerst weer met haar zusje. Wanneer haar zusje op de dag van de kroning prins Hans ontmoet, wil Anna meteen met hem trouwen en hij met haar. Anna vraagt toestemming aan haar zus. Elsa keurt het huwelijk af en er ontstaat een ruzie. Anna pakt een handschoen af waarmee Elsa al jaren haar krachten verbergt. Elsa's emoties lopen uit de hand en haar magische krachten nemen de vrije loop. Hier schrikt het hele volk van en de arrogante hertog van Weselton (Alan Tudyk) zet iedereen op tegen 'het monster' Elsa voor zijn eigen duivelse plan. Elsa slaat op de vlucht, diep de bergen in terwijl Anna haar tegenover het volk verdedigt. Door Elsa's vlucht laat ze Arendelle in een eeuwige en vrieskoude winter achter; hier is ze zich niet van bewust. Wanneer ze de hoogste berg bereikt, creëert ze een eigen kasteel van ijs waar ze zich vrij en zichzelf voelt.

De dappere en optimistische Anna gaat op zoek naar haar zus en belooft dat de zomer weer in Arendelle zal terugkomen. Ondertussen neemt prins Hans de leiding in Arendelle. Wanneer Anna door haar paard wordt achtergelaten in het bos, komt ze al gauw bij een herbergje uit. Hier ontmoet ze de ruige Kristoff (Jonathan Groff) en zijn trouwe rendier Sven. Nadat Anna Kristoff aan haar kant heeft gekregen om haar naar de Noorderberg te brengen, trekken ze samen op avontuur om haar zus Elsa te vinden. Hoog in de bergen ontmoeten Anna en Kristoff een kleine, jonge en vooral speelse sneeuwman die Olaf (Josh Gad) heet en ervan droomt de zomer mee te maken, zich helemaal niet bewust dat de temperatuur hem zou kunnen doen smelten. Anna maakt zich de bedenking dat Olaf wel heel erg lijkt op de vroegere sneeuwman die zij en haar zus altijd maakten. Wanneer Anna het kasteel gevonden heeft, probeert ze haar zus te overhalen om weer terug te keren. Elsa vertelt Anna dat ze niet kan terugkomen, omdat ze denkt dat ze daar niet thuis hoort, maar Anna houdt vol dat ze niet weggaat zonder haar zus. Hierdoor schreeuwt Elsa het uit, waardoor ze een ijsgolf creëert die Anna's hart raakt. Doordat Anna is geraakt, wordt ze steeds kouder en kouder. Ook creëert Elsa uit woede en angst een enorm sneeuwmonster dat Anna, Olaf, Kristoff en Sven van de Noorderberg wegjaagt.

Inmiddels blijkt het rosse haar van Anna steeds witter te worden, doordat Elsa Anna's hart per ongeluk geraakt heeft. Kristoff weet dat vrienden van hem kunnen helpen. Ondertussen wordt Elsa opnieuw belaagd, ditmaal door prins Hans en zijn garde. Prins Hans weet haar te vangen en neemt haar weer mee naar Arendelle. Ze belandt daar in de gevangenis, waar een paar gesloten handboeien haar van haar toverkunsten moeten tegenhouden, hoewel haar kracht toch sterker lijkt te zijn.

Ondertussen komen Kristoff en Anna aan bij de vrienden van Kristoff: dit blijken de trollen te zijn. Hier vertelt de trol dat hij ditmaal niet kan helpen maar dat alleen een daad van ware liefde de vloek kan verbreken. Gebeurt dit niet op tijd, dan verandert Anna in een ijssculptuur. Anna en Kristoff denken meteen aan prins Hans en gaan dus snel terug naar Arendelle. Daar aangekomen zet Kristoff Anna af bij het kasteel en gaat zelf weer de bergen in. Als Anna prins Hans heeft gevonden en vraagt om een liefdeskus, komt Hans' ware aard naar boven: hij blijkt twaalf broers te hebben en zou daarom nooit kunnen heersen over een koninkrijk. Daarom wilde hij met Elsa trouwen, maar ze bleek moeilijk bereikbaar. Gelukkig wilde de naïeve Anna al na één dag trouwen en hoefde hij alleen maar Elsa uit de weg te ruimen. Nadat hij dit heeft onthuld, sluit hij Anna eveneens op. Olaf weet Anna te vinden en warmt haar op bij de kachel. Dan vertelt hij haar dat Kristoff misschien verliefd op haar is.

Sven, het rendier, zit het dwars dat Kristoff is weggegaan. Hij besluit om Kristoff terug te sturen naar Arendelle. Wanneer zij op de terugreis zijn, zien ze dat daar de storm alleen maar erger wordt en ze haasten zich om Anna te redden. Wanneer zij aankomen, blijken Anna en Elsa allebei ontsnapt te zijn en is Anna juist op zoek naar Kristoff, voor haar liefdeskus. Elsa is buiten in de storm op de vlucht voor de bewakers die van prins Hans de opdracht hebben gekregen om haar te doden. Uiteindelijk wordt Elsa gevonden door prins Hans die haar wat aan wil doen. Prins Hans vertelt Elsa de leugen dat het haar schuld is dat Anna dood is. Elsa valt moedeloos op de grond en de storm stopt. Op dat moment ziet Anna Kristoff, maar ondertussen ziet ze ook dat prins Hans Elsa wil doden. Hierdoor staat ze voor een keuze: kiest ze voor haar eigen leven of beschermt ze haar zus? Ze kiest voor haar zus en springt tussenbeide. Tegelijkertijd verandert ze in een ijssculptuur, een ijsstandbeeld zo hard als steen. Hiermee beschermt ze haar zus tegen het zwaard dat kapotgaat. Het lijkt te laat te zijn voor Anna. Elsa huilt van verdriet op Anna's schouder. De opoffering van Anna was een ware liefdesdaad voor haar zus, waardoor de vloek verbreekt en Anna weer tot leven komt.

Doordat ware liefde het ijskoude hart weer laat leven, beseft Elsa ook dat ze de winter in Arendelle kan stoppen met liefde. Het handelscontract met de hertog wordt verbroken en de prins wordt in een kleine gevangenis gegooid. De zomer keert terug, waardoor Olaf dreigt te smelten. Elsa geeft hem zijn eigen sneeuwwolkje en nu kan ook hij zijn droom waarmaken, namelijk de zomer meemaken. Iedereen is gelukkig en Elsa vindt een balans in haar krachten, ze kan weer samen met haar zus gaan leven en de kasteelpoorten blijven dan ook voor altijd geopend. Ze is nu een zeer gewaardeerde koningin en viert uiteindelijk een feest met alle inwoners van haar koninkrijk door een ijsbaan te creëren op het plein van het kasteel.

Leeswaarschuwing: Eindigt hier.
Stemverdeling
Personage	Engelse stem	Nederlandse stem	Vlaamse stem
Elsa, de sneeuwkoningin	Idina Menzel	Willemijn Verkaik[3]	Elke Buyle
Anna	Kristen Bell	Noortje Herlaar[4]	Aline Goffin
Kristoff	Jonathan Groff	Benja Bruijning[4]	Guillaume Devos
Olaf	Josh Gad	Carlo Boszhard[4][5]	Govert Deploige
Hans	Santino Fontana	Oren Schrijver[4]	Jelle Cleymans
Oaken (Knoet)	Chris Williams	Tony Neef	Bert Van Poucke
Duke (Hertog van Wesselburg)	Alan Tudyk	Reinder van der Naalt	Karel Deruwe
Pabbie/Opa	Ciarán Hinds	Leo Richardson	Anton Cogen
Kai	Stephen J. Anderson	Fred Meijer	Ludo Hellinx
Koningin Iduna	Jennifer Lee	Jannemien Cnossen	
Koning Agnarr	Maurice LaMarche	Huub Dikstaal	Dieter Troubleyn
Bulda	Maia Wilson	Ingrid Simons	
Gerda	Edie McClurg	Edna Kalb	
Bisschop	Robert Pine	Ewout Eggink	
Jonge Elsa	Eva Bella	Coco Urbanus	Sarah Maesen
Kleine Anna	Livvy Stubenrauch	Manou Jue Cardoso	Aranka Wynants
Tiener Anna		Chelsea Hegener	Lotte De Clerck
Kleine Kristoff			Pádraig Turley
Een trol		Levi van Kempen	
Geschiedenis
Oorsprong
In 1943 werd er een project opgestart tussen Walt Disney en Samuel Goldwyn om een autobiografische film te maken over auteur en dichter Hans Christian Andersen. Goldwyns studio zou dan de live-actiondelen maken over Andersens leven en Disney zou de geanimeerde delen maken. De getekende delen zouden verhalen bevatten die Andersen geschreven had, zoals De kleine zeemeermin, Het meisje met de zwavelstokjes, Duimelijntje, De sneeuwkoningin, Het lelijke eendje, De dansende schoentjes en De nieuwe kleren van de keizer. Walt Disney en de animators hadden grote problemen met het animeren van de sneeuwkoningin zelf, als personage. Dit en andere problemen leidden tot de stopzetting van het project. Bij Disney werden de verhalen van Andersen (inclusief De kleine zeemeermin) gearchiveerd. Goldwyn ging wel door met zijn live-actionfilm getiteld Hans Christian Andersen uit 1952 en kreeg datzelfde jaar zes keer een Oscarnominatie met zijn film.[6]

Latere pogingen
Eind jaren negentig begon Walt Disney Feature Animation aan een eigen versie van De sneeuwkoningin. Harvey Fierstein stelde zijn versie voor aan Disney, maar werd afgewezen. Dick Zondag en Dave Goetz hebben ook een poging gewaagd, maar die is ook mislukt. Daardoor stopte Glen Keane het project definitief in 2002.[7] Michael Eisner had nog steeds oog voor de film en stelde voor het nog eens te proberen, deze keer met de hulp van John Lasseter bij de Pixar Animation Studios, nadat hun contracten vernieuwd zouden worden.[6]

